<?xml version="1.0" encoding="UTF-8"?>
<document link="https://spor.haber7.com/super-lig/haber/3216513-cuneyt-cakir-alkislarla-geri-dondu">
    <title>
        <sentence>
            Cüneyt Çakır alkışlarla geri döndü!
        </sentence>
    </title>
    <description>
        <sentence>
            Antalyasporlu taraftarlar ve Kayserisporlu futbolcular, yeşil sahalara geri dönen hakem Cüneyt Çakır'ı alkışlarla karşıladı.
        </sentence>
    </description>
    <paragraph>
        <sentence>
            Spor Toto Süper Lig'in 34'üncü haftasında Antalyaspor ile Kayserispor karşı karşıya geldi.
        </sentence>
        <sentence>
            Kritik müsabakada düdük çalan Cüneyt Çakır'a büyük ilgi gösterildi.
        </sentence>
        <sentence>
            MHK'nın 8 Mart'ta liste dışı bırakması sonrası ilk kez görev alan tecrübeli hakem de tribünlere karşılık verdi.
        </sentence>
    </paragraph>
    <subtitle>
        <sentence>
            Ferhat Gündoğdu döneminde liste dışı bırakıldı
        </sentence>
    </subtitle>
    <paragraph>
        <sentence>
            Türk futbolunun üst düzey hakemleri arasında gösterilen Cüneyt Çakır, MHK'da Ferhat Gündoğdu'nun görevde bulunduğu dönemde 8 Mart 2022'de sürpriz bir kararla görevden alındı.
        </sentence>
        <sentence>
            Tecrübeli hakemin yanı sıra 12 hakem daha liste dışı bırakıldı.
        </sentence>
    </paragraph>
    <paragraph>
        <sentence>
            TFF'nin resmi internet sitesinden o dönem yapılan açıklamada bu hakemlerin sezon sonuna kadar görev alamayacağı açıklanmıştı.
        </sentence>
        <sentence>
            Cüneyt Çakır ve liste dışı bırakılan hakemler bu karar sonrası Tahkim Kurulu'na başvuruda bulundu.
        </sentence>
    </paragraph>
    <subtitle>
        <sentence>
            Tahkim kararı bozdu ancak maç verilmedi
        </sentence>
    </subtitle>
    <paragraph>
        <sentence>
            Türkiye Futbol Federasyonu Tahkim Kurulu, Merkez Hakem Kurulu'nun 13 hakem hakkındaki kararını doğru bulmadı.
        </sentence>
        <sentence>
            Tahkim Kurulu'nun kararı sonrası gözler MHK'ya çevrildi ancak Cüneyt Çakır ve arkadaşları herhangi bir maçta görevlendirilmedi.
        </sentence>
    </paragraph>
    <subtitle>
        <sentence>
            Sabri Çelik döneminde yeniden göreve döndü
        </sentence>
    </subtitle>
    <paragraph>
        <sentence>
            2022 Dünya Kupası'nda görev yapması beklenen ancak liste dışı bırakıldığı için bu durum zora giren Cüneyt Çakır hakkında sürpriz bir gelişme yaşandı.
        </sentence>
        <sentence>
            Ferhat Gündoğdu'nun istifasının ardından göreve gelen Sabri Çelik ve arkadaşları, Cüneyt Çakır'a uzun süre sonra maç verdi.
        </sentence>
        <sentence>
            Uluslarararası düzeydeki tecrübeli hakem, Süper Lig'in 34'üncü haftasındaki Antalyaspor - Kayserispor müsabakasında görevlendirildi.
        </sentence>
    </paragraph>
    <subtitle>
        <sentence>
            Sahaya çıkınca alkışlandı
        </sentence>
    </subtitle>
    <paragraph>
        <sentence>
            Cüneyt Çakır ve yardımcıları uzun süren hasretin ardından, Akdeniz'de ilk kez sahalara döndü.
        </sentence>
        <sentence>
            Tecrübeli hakem ve yardımcılarının sahaya çıktığı esnada tribünlerde alkış sesleri yükseldi.
        </sentence>
    </paragraph>
    <subtitle>
        <sentence>
            Futbolcular ve antrenörler sarıldı
        </sentence>
    </subtitle>
    <paragraph>
        <sentence>
            Cüneyt Çakır bu davranış sonrası duygusal anlar yaşadı. Tecrübeli hakem tribünleri selamladı, bu sırada tribünlerde alkışlar devam etti.
        </sentence>
        <sentence>
            Öte yandan iki takım futbolcuları ve teknik heyetler, Cüneyt Çakır'ın yanına gelerek hakeme sarıldı.
        </sentence>
    </paragraph>
</document>