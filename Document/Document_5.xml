<?xml version="1.0" encoding="UTF-8"?>
<document link="www.idhouse.web.tr">
    <title>
        <sentence>
            HEPİMİZ İÇİN YENİ BİR NORMAL: COVID-19, PANDEMİ VE PSİKOLOJİMİZ
        </sentence>
    </title>
    <paragraph>
        <sentence>
            Hayatımıza bir anda giren ve çıkmaya pek niyeti olmayan, hepimizi birçok alanda etkilemiş olan bu virüsle uzun zamandır mücadele içindeyiz
        </sentence>
        <sentence>
            Gün içinde bu kadar çok “Corona” kelimesini duymak ve duyurmak da hepimiz için normalleşti fakat 1 yıl öncesine kadar hayatımız şu anki normalimizden oldukça farklıydı.
        </sentence>
        <sentence>
            “1 yıl öncesi” gibi bir zaman dilimini kullanmak bile değişik hissettiriyor.
        </sentence>
        <sentence>
            Sanki bu dönem yaşadığımız yıllar içinde en çok yer kaplayan kısım olmuş gibi.
        </sentence>
        <sentence>
            Yaşadığımız onca yıl , normalimiz, hayatımız şu anda bize en yabancı şey.
        </sentence>
        <sentence>
            Bunu açıklamaya çalışmak bile oldukça zor ve kafa karıştırıcı.
        </sentence>
        <sentence>
            Bu kafa karışıklığı ise bizleri çoğu konuda etkiledi.
        </sentence>
        <sentence>
            Etkilememesini beklemek ve istemek de pek doğru olmazdı açıkçası.
        </sentence>
        <sentence>
            Sanırım virüsün bize fiziksel etkileri kadar psikolojik etkilerini de bilmek ve anlamak gerekiyor.
        </sentence>
        <sentence>
            Peki bize ne oldu?
        </sentence>
        <sentence>
            Bu virüs ve pandemi bizleri nasıl etkiledi?
        </sentence>
        <sentence>
            Psikolojimizin bu durumla mücadelesi nasıl bir şekil aldı?
        </sentence>
        <sentence>
            Sosyal hayatımızın büyük bir gerileme yaşayıp evde geçirdiğimiz sürenin artması neleri etkiledi?
        </sentence>
        <sentence>
            Belki de bu soruların cevaplarını bilmek ve anlamak baş etmemize birazcık olsun yardım edebilir.
        </sentence>
        <sentence>
            Her ne kadar bu virüsle 1 yıldır yaşıyor olsak da alışmak ya da alışmaya çalışmak hepimiz için zor oldu.
        </sentence>
        <sentence>
            Hiçbirimiz böyle bir sürece gireceğimizi bilmiyorduk, bilmek de pek mümkün değildi.
        </sentence>
        <sentence>
            Sanırım bu günlere fazla hazır değildik.
        </sentence>
        <sentence>
            Çünkü kimsenin ilk ve tek problemi “Corona Virüs” değildi.
        </sentence>
        <sentence>
            Hepimizin sorumlulukları, planları ve bireysel problemleri vardı ki hâlâ var.
        </sentence>
        <sentence>
            Mesela ben virüsün ülkemize geldiği günlerde üniversite sınavına hazırlanıyordum.
        </sentence>
        <sentence>
            Geleceğimin en temel noktasında bitişe hızlı adımlarla ilerliyorken kendimi başlangıç noktasına dönmüş gibi hissediyordum.
        </sentence>
        <sentence>
            Kimilerimizin akademik,mesleki veya ailevi endişeleri vardı.
        </sentence>
        <sentence>
            Bununla beraber herkesin en temel korkusu olan kendimize ya da sevdiklerimize virüs bulaşması korkusu her şeyi daha da zorlaştırdı.
        </sentence>
        <sentence>
            Zor olan her şeyle her zaman yaptığımız gibi mücadele etme imkanımız da kısıtlanınca işin içinden çıkmak güç bir hâle büründü.
        </sentence>
        <sentence>
            Sorumluluklar, sosyal hayat ve korkular...
        </sentence>
        <sentence>
            Herkesin korkuları ve sorumlulukları aynı değildi belki ama hepimiz aynı psikolojik savaşın içine girdik.
        </sentence>
        <sentence>
            Çünkü kendimizle ve kaygılarımızla yalnız kaldık.
        </sentence>
        <sentence>
            Kaygılarımızı ise bu belirsizlik tetikledi.
        </sentence>
        <sentence>
            Geleceğe dair yapılan plan ve programlarda aksamalar yaşandığı gibi bu planların ne zaman gerçekleşeceği konusundaki belirsizlik de devam ediyor.
        </sentence>
        <sentence>
            Bu sebeple, belirsizlik ile baş etmek adına yeni kararlar ve düzenlemeler yapmak gerekiyor.
        </sentence>
        <sentence>
            Güven, korku, mutluluk, mutsuzluk gibi zıt kavramlar arasında gidip gelen bir hayat ile mücadele etmek oldukça zordur ve bunlar kaygı yaratır.
        </sentence>
        <sentence>
            Şu dönemde yaşanılanların kaygı yaratması beklenen bir durum çünkü yarının ne getireceğini bilmiyoruz.
        </sentence>
        <sentence>
            Özellikle son zamanlarda artan vaka sayıları ve değişkenlik gösteren yasaklar bu bilinmezliği daha da artırdı.
        </sentence>
        <sentence>
            Bu da özgürlüğümüzün yani nerede ne zaman olacağımıza karar verme yetkimizin elimizden kayıp gitmesine sebep oldu.
        </sentence>
        <sentence>
            Kişinin özgürlüğünden mahrum kalması ve yapmak istediklerini yapamadığına ilişkin içsel deneyimi de engellenmişlik duygusuna yol açar.
        </sentence>
        <sentence>
            Bu engellenmişlik duygusu da yapabileceğimiz çoğu eylem ve aktivitiye olan odağımızı etkiledi.
        </sentence>
        <sentence>
            Çalışmak hepimiz için her zamankinden daha zor.
        </sentence>
        <sentence>
            Kitap okumak, dizi izlemek, spor yapmak, çalışmak...
        </sentence>
        <sentence>
            Keyfi ya da mecburi olmaları sonucu değiştirmiyor ne yazık ki.
        </sentence>
        <sentence>
            En büyük sorunumuz ise odaklanamamak.
        </sentence>
        <sentence>
            Odaklanamamızın ve dikkatimizi toplayamamamızın da birçok sebebi var.
        </sentence>
        <sentence>
            Bunlar: Olağandışı, belirsiz, bilinmez bir süreç içinde olmak ve zihnimizin sürekli olarak bu durumla meşgul olması, salgının sağlığı temelden tehdit edişi, psikolojik olarak gerileme dönemine girebilme ve sahip olduğumuz ego (benlik) işlevlerinde geçici olarak zayıflama (kendine odaklı yaşama ve düşünmenin ileri düzeyde artışı), biyolojik ritmin yani günlük akışımızı belirleyen iç saat dengesinin bozulması (uyku ve iştah değişiklikleri), dikkat becerilerini destekleyen dış belirleyicilerin/uyaranların azalmış olması ya da olmayışı (örneğin güneş ışığından mahrum kalmak), kontrol edilmesi güç bir durumu fiziksel/zihinsel olarak sürekli kontrol etmeye çalışma olarak sıralanabilir.
        </sentence>
        <sentence>
            Anlayacağımız şu ki yaşadıklarımız ya da yaşayamadıklarımız sebepsiz ya da anormal değil, ne yaşadığımızı veya hissettiğimizi bilememek ve anlatamamak da.
        </sentence>
        <sentence>
            Hepimiz zor bir süreçten geçiyor ve bu zor sürecin etkileriyle başa çıkmaya çalışıyoruz.
        </sentence>
        <sentence>
            Ama bu konuda yalnız değiliz.
        </sentence>
        <sentence>
            Hepimiz bu zor günleri geride bırakmak, eski hayatlarımıza kavuşmak ve belirsiz duygulardan kurtulmak istiyoruz.
        </sentence>
        <sentence>
            Evimizde olduğumuz süre içinde de mücadelemizi sürdürüyor olacağız.
        </sentence>
        <sentence>
            Bu günlerin biteceğini umarak ve bilerek hayatımıza devam etmemiz ve kendimizi kaybetmememiz gerekiyor.
        </sentence>
        <sentence>
            Kolay olmasa da zorlukların üstesinden gelmek asla imkansız değildir.
        </sentence>
        <sentence>
            Kendimizle baş başa kalmanın avantajlarını bulmaya ve her şeye devam etmeye çalışacağız , belki resim çizerek belki yeni bir dil öğrenerek belki de yeni aktiviteler bularak.
        </sentence>
        <sentence>
            Bir gün eski normalimize yeni tecrübeler kazanarak ve kendimizi geliştirerek dönmüş olacağız.
        </sentence>
    </paragraph>
</document>